---
uuid: astral-chain-comments-20190916
title: 《Astral Chain》感想——平淡良作。
tags:
  - Astral Chain
  - Nintendo Switch
  - NS遊戲
  - APRG
  - 日系RPG
  - 動作遊戲
  - 白金工作室
categories:
  - ACGN相關
  - ACGN感想
thumbnail: >-
  /img/2019-09-16 Astral Chain
  感想/70971437_2382627845290923_3617288436706181120_o.jpg
thumbnailStyles:
  - 'background-position: 0% 100%'
date: 2019-09-16 00:31:51
---
![](/img/2019-09-16 Astral Chain 感想/69908184_2382627838624257_7741832912164618240_o.jpg)
![](/img/2019-09-16 Astral Chain 感想/70186678_2382628111957563_8140250652820373504_o.jpg)
# 前言
其實我曾經有過Switch，大概係我當年畢業第一日返工嘅時候，老母打俾我話我知有人爆格，偷咗一堆電子垃圾，其中就係部switch。係年幾嘅時間期間我一直無買switch，因爲工作忙，放工亦無幾多時間打機，亦無留意switch有咩game。而宜家轉咗做freelancer之後而且唔使搭車返工，因而空閒時間會多啲啲，加上之後屋企有大停電，打算去旅遊避世，所以諗住買部switch到時可以繼續打PSO2。
而呢隻game其實係某個intern介紹嘅，咪啱啱買咗switch，就嚟嘗試一下。

![](/img/2019-09-16 Astral Chain 感想/69908184_2382627838624257_7741832912164618240_o.jpg)

# 背景
《Astral Chain》，係由開發過《NieR:Automata》、《Bayonetta》等知名作品嘅白金工作室開發。承傳一直以來嘅風格，遊戲中嘅戰鬥手感及連段非常爽快，遊戲中嘅主角有三種武器，而主角操控嘅Legion有5種唔同嘅styles，而唔同武器 x Legion Style之間會派生出唔同嘅動作，爽快嘅連段以及豐富流暢嘅動作可以話係呢個遊戲嘅核心。

![](/img/2019-09-16 Astral Chain 感想/70025750_2382627491957625_1561814777871728640_o.jpg)

# Iris
但呢個遊戲戰鬥應該只佔1/3內容，除此以外佔一定部分嘅其實係解謎/搜查類嘅情況。千中期嘅時候，每章嘅流程就係有事件/有線索需要追查，要使用遊戲內嘅IRIS系統（類似AC系列嘅鷹眼，會改變視野嘅配色，並會將重要嘅物件/人物/任務視乎用途作唔同嘅高亮期輪廓）去發現線索/顯示出正常唔會出現嘅提示，例如每次戰鬥時候最好開一次Iris，因爲會顯示其血量於畫面上（顯示一次後固定），細怪會係怪物嘅右上角斜線標示，大Boss會直接係畫面上方顯示紅色血條；又或者劇情要追緝某啲特別怪，要靠Iris系統去睇佢痕跡等等。

![](/img/2019-09-16 Astral Chain 感想/70143658_2382627128624328_1819442485542256640_o.jpg)

# Legion
而除咗Iris系統外，係追緝過程中亦需要唔同Legion嘅能力。遊戲中有5種Legion嘅style，按取得順序分別係：
- 劍（可以切斷部分機關/門鎖/連線）
- 弓（遠程射擊機關嘅開關）
- 鎧甲（可以着上鎧甲飄過部分地板傷害、移動部分機關）
- 警犬（味道追蹤/挖掘地面/騎乘、高速移動）
- 斧（爆破！）

![](/img/2019-09-16 Astral Chain 感想/69994347_2382627158624325_7626909083496349696_o.jpg)

唔同style有唔同用途，其中係追查過程中用得比較多警犬（畢竟追緝嘛），而其他嘅會係之後解謎嘅部分會比較多。
而當然，五種Legion攻擊風格亦有所不同，例如弓可以遠距離，斧頭高傷but真心慢，劍應該算係最平均嗰個。而係戰鬥中有唔同嘅風格。而且唔同武器配唔同嘅Legion嘅派生技動作亦會唔同，例如警犬配槍會派生空中連射，但配鎧甲會派生正面衝撞。嘗試唔同組合亦係其中嘅樂趣。而遊戲中亦有升級解鎖唔同嘅派生技，可以得閒試試。

![](/img/2019-09-16 Astral Chain 感想/70091043_2382627525290955_6962158372116234240_o.jpg)

而Legion本身有啲共通嘅特色嘢我喺覺得幾得意。玩家同Legion之間有鎖鏈鏈結，如果對方衝撞時候卡中鎖鏈，就會反彈並昏厥，跟住可以補刀；而玩家同Legion可以用鎖鏈360度捆住敵人亦可以令佢哋進入昏厥狀態，敵人嘅話可以予以追擊。而且唔止敵人可以捆綁Play，例如追犯或潛入嘅時候亦需要運用捆綁技巧綁起佢哋，同一個動作唔同情況有唔同用途，呢種嘅「靈活性」係遊戲唔少位置都存在着。

# 解謎
而頭先講話戰鬥只佔1/3內容，除咗戰鬥、查案外，另一個比重就係各種解謎。係遊戲中，玩家會查案過程/查案後，會追蹤犯人/被捲入異世界。係異世界中，幾乎都係由石頭組成，而異世界部分基本就係路途上有唔同嘅機關，玩家要善用Iris攞提示，切換唔同style嘅Legion去解謎。
例如有板塊要用劍切開；或者用鎧甲style將石頭推入特定位置，又或者有一堆開關，要短時間內全部射中；又或者有啲地板會快速消失，要用popo……警犬鳩衝之類，過程需要用下腦，合理有序咁解鎖，其實都ok有趣。

![](/img/2019-09-16 Astral Chain 感想/70620249_2382627515290956_1543896792788107264_o.jpg)

# 流程
基本上，遊戲流程就係上面提及，基本就係查案 => 追緝 => 入異界 =>打Boss，視乎情況再loop一輪，整體體驗可以算一氣呵成，算流暢。對於某啲鍾意戰鬥系統嘅人來講，戰鬥嘅流程其實相對被分薄，因而有所負皮。不過我覺得畢竟主角定位係警察，三分成查案、解謎與戰鬥都係一種合理分配。而且偶爾會有啲小遊戲咁嘅嘢（例如開頭嘅揸車寫怪、最終章要騎警犬逃離結晶化等），其實都算豐富嘅……

![](/img/2019-09-16 Astral Chain 感想/70274780_2382627508624290_1865335585489551360_o.jpg)

# 畫面
其實Switch個效能唔多期待佢有幾好嘅畫面，不過我不滿從《Zelda》以來嗰種任記Switch式嘅光影效果。雖然我明白Switch效能有限，所以想美化/掩飾/改善一下3D係Switch上面嘅表現，不過講真我真心唔鍾意嗰種獨特嘅光影，本身容易令人見暈，加上《Astral Chain》畫面特效都幾豐富華麗，所以希望可以改……唉算，呢個應該都改唔到啦，學呀sir話齋， #驚就唔好玩啦 ……  不過事實上，遊戲嘅勁頭係多變嘅，視乎狀況會變化成唔同嘅角度、遠近，因而可能類似內容都有唔同感受，呢個亦算係白金工作室嘅特色之一吧。

![](/img/2019-09-16 Astral Chain 感想/70388934_2382627831957591_8580537362470141952_o.jpg)

# 服裝
作爲一隻可自訂人物嘅game嚟講服裝太少，除咗警察服裝外基本係成套，缺乏更動空間，真心冇乜好講。爭氣啲好嗎？

![](/img/2019-09-16 Astral Chain 感想/70166561_2382627858624255_536158827897159680_o.jpg)

# 總結
遊戲直衝主線約莫25小時左右。
整體來講，《Astral Chain》整體ok，作爲白金工作室嘅主打，多變嘅角度/玩法同流暢爽快嘅戰鬥系統，都係呢隻game入面搵到。不過我覺得異界方便真係變咗迷宮咁，場景設計比較單調，解謎樂趣係有，但亦希望有多少少風景，否則啲場景單一，純屬爲解謎服務有啲寡……而且服裝方面有待加強，作爲一隻可換衫game學埋啲任記啲無聊風骨唔搞DLC，甚至衫都無多件……
此外，戰鬥動作雖然流暢爽快，但迴避個判定好似有啲怪。有事同一招一時避到一時避唔到，肯定係我手殘啦（棒讀）。

![](/img/2019-09-16 Astral Chain 感想/69975664_2382626648624376_2587135449814269952_o.jpg)

# 買唔買
呢個遊戲構成基本就係 查案、追緝、戰鬥嘅鐵三角，如果你鍾意其中一個就諗諗先啦。如果你想又想做警察（查案）、又想做暴徒（戰鬥），就歡迎立即課金，加入香港警……係立即購買，保證唔會令你失望。當然任記祖傳嘅3D光影你真係會好不適嘅，就唔好啦，命仔遠比遊戲重要。

![](/img/2019-09-16 Astral Chain 感想/70123524_2382627135290994_2665095531507744768_o.jpg)

# 劇情？
劇情真係冇乜好講，都係白水嘢。三句講完。唔信？嚟。
主角加入警察部門，查怪物犯罪，過程中發現驚天大祕密。
Boss：點解你可以咁簡單就同Legion高度同步？點解你會有咁勁再生能力？點解瀕死會暴走？爲何唯獨你可以複合Legion in 一個core？因爲！Howard！你哋就係世界上最初嘅人型奇米拉啊！啊哈哈哈哈！
![](/img/2019-09-16 Astral Chain 感想/70318980_2382627148624326_2837833442501066752_o.jpg)
……好似唔止三句。是但，反正個故仔就係咁上下。
